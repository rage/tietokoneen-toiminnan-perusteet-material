---
path: "/"
hidden: false
information_page: true
---


Tietokoneen toiminnan perusteet on kaikille avoin ja ilmainen verkkokurssi. Kurssilla perehdytään tietokoneen perustoimintoihin. Siinä esitellään myös käyttöjärjestelmän toiminta tietokonelaitteiston ja ohjelmiston välissä.

Lähtötietoina kurssilla otaksutaan suomalaisen peruskoulun antamat valmiudet. Jonkun ohjelmointikurssin (esimerkiksi Helsingin yliopiston Ohjelmoinnin perusteet MOOC) suorittamisesta ennen tätä kurssia on etua, mutta se ei ole mitenkään välttämätöntä. Jos olet suorittamassa näitä molempia kursseja, niin suosittelemme, että Ohjelmoinnin alkeet -kurssi suoritettaisiin ensimmäisenä.

Kurssi koostuu neljästä luvusta. Luvussa 1 esitellään tietokonejärjestelmä kokonaisuutena. Siinä tutustutaan myös ohjelman käsitteeseen ja ohjelmien erilaisiin esitysmuotoihin. Seuraavaksi luvussa 2 tarkastellaan suorittimen toimintaa ja näytetään, kuinka suoritin suorittaa konekielisessä esitysmuodossa olevia ohjelmia. Luvussa 3 kerrotaan, kuinka tieto esitetään tietokonejärjestelmässä. Erityisesti käydään läpi kokonaislukujen ja liukulukujen esitysmuodot. Liukuluvut ovat tietokoneissa käytetty realilukujen vastike. Luvussa 4 esitellään käyttöjärjestelmän perustoiminnot, joiden avulla hallinnoidaan järjestelmää ja annetaan palveluja sovellusohjelmille. Tällä tavoin sovellusohjelmat voivat rakentua tietyn käyttöjärjestelmän päälle, eikä niissä tarvitse huomioida laitteiston yksityiskohtia. Lopuksi esitellään perusteet laskettavuusteorialle, jonka avulla voidaan todistaa mielenkiintoisia ominaisuuksia tietokoneella ratkaistavissa olevista ongelmista.

Kurssiin sisältyy merkittävä määrä pikatehtäviä ("quiz"), joiden tekemisen tarkoitus on syventää oppimista. Kurssi on suunniteltu sillä ajatuksella, että opiskelija tekee kaikki pikatehtävät. Osa niistä on hyvinkin helppoja, mutta osa vaatii parempaa perehtymistä aihepiiriin.

## Kurssin käyttötavat ja suorittaminen

Kurssin voi suorittaa (Helsingin yliopiston) Avoimen yliopiston kurssina ja saada siitä opintopisteitä. Kurssia käytetään myös Helsingin yliopistossa osana Tietokoneen toiminta -kurssin suoritusta. Lukiot ja muut keskiasteen oppilaitokset voivat myös halutessaan tarjota kurssin valinnaisena kurssina. Voit myös vapaasti käyttää kurssimateriaalia itseopiskeluun. 

Erilaisten käyttötapojen arvostelusta, suorittamisesta ja ilmoittautumisista kerrotaan tarkemmin kohdassa [Arvostelu ja kokeet](https://tietokoneen-toiminnan-perusteet.mooc.fi/arvostelu-ja-kokeet).

## Jatkokurssista

Avoimessa yliopistossa voi suorittaa myös [Tietokoneen toiminnan jatkokurssin](https://tietokoneen-toiminnan-jatkokurssi.mooc.fi/).


